+++
date = '2025-03-13T19:43:18+01:00'
draft = false
title = 'Känslor'
tags = ["Reflektioner", "Barnuppfostran"]
categories = ["Barnuppfostran"]
+++
# Känslor
Har du någon gång sagt till ett barn ’Det är väl inte så farligt’ när de gråter? Eller kanske försökt muntra upp någon genom att säga ’Var inte ledsen’? Det är välmenande, men vad lär vi egentligen ut? Att det inte är okej att känna vissa känslor.

Jag tror att det är viktigt att lära sina barn om sina känslor och att lära dem att acceptera sina känslor. Det tror jag börjar med att vi gör det som vuxna. Jag tror inte det är hälsosamt att trycka undan sina känslor. Alla känslor är okej, men det betyder inte att vi alltid måste agera på dem direkt. Det viktiga är att vi erkänner dem, både för oss själva och våra barn. Om vi lär oss att förstå våra känslor kan vi också lära våra barn att göra det.

Forskning, bland annat av Brené Brown och inom anknytningsteori,<!-- länka till ankytningsteori --> visar att det är viktigt att acceptera och hantera känslor på ett hälsosamt sätt, både positiva och negativa känslor.

## Lära barnet om känslor
För att lära barn om deras känslor kan det vara bra att reflektera tillbaka vad man tror att de känner. Tror jag att min dotter är ledsen kanske jag gör en ledsen min och säger "Du ser ledsen ut". Om hon ser glad ut, le tillbaka och säg "Vad glad du är!".
Ett annat sätt man kan lära barn känslor är att våga visa sina egna, både positiva och negativa känslor. Förklara för barnet vad du känner också.

## Lära barnet att acceptera känslor
Jag tror på att det är viktigt att visa att man som förälder acceptera barnets känslor och andras. Hur gör man det då på bästa sätt? Jag är inte helt säker, för jag är ganska dålig själv på det. Men man kanske inte ska säga
"Åh, är du ledsen igen" med en suck.
"Det är väl inte så farligt".
"Bli inte så upprörd".

Generellt är många bra på att acceptera bra känslor. Men jag tror på att det är viktigt att acceptera alla känslor. Alla är inte glada och positiva hela tiden. Det är okej att känna sig nere eller arg också. Man borde få känna och visa det, det är en del av livet. Sen kanske det inte är passande att visa vissa känslor under vissa omständigheter.

Nu till vad man kan göra i stället.
"Jag förstår att du är ledsen"
"Jag ser att du är arg"
"Ja, du är glad"

Ett annat misstag jag tror många gör är att man lägger in värderingar i sina påståenden. Jag kan tyvärr inte komma på något bra exempel just nu, men att man på något sätt kommunicerar medvetet eller omedvetet att man inte gillar när barnet känner vissa känslor.

## Det är inte lätt
Det här är något som jag definitivt behöver jobba på. Jag har större delen av mitt liv försökt att inte känna eller visa negativa känslor. Det är väldigt svårt att bara stänga av vissa känslor. Ditt undermedvetna kommer att visa sig när du minst anar det.

Att vara en förebild betyder inte att vara perfekt – tvärtom. När vi själva kämpar med våra känslor visar vi våra barn att det är mänskligt att känna. Och det är precis den lärdomen jag vill ge vidare.
