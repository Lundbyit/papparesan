+++
date = '2025-03-14T19:43:18+01:00'
draft = false
title = 'Konsekvenser'
tags = ["Barnuppfostran", "Reflektioner"]
categories = ["Barnuppfostran"]
+++

# Vad kan vi göra istället för att straffa våra barn
Har du någonsin tänkt: ”Jag måste straffa mitt barn, annars lär det sig aldrig”? Jag har själv funderat mycket på det och ifrågasatt om straff verkligen är den bästa lösningen. Utegångsförbud, utskällningar, skamvrån och andra former av bestraffning är vanliga sätt att hantera barns beteende.Jag har funderat väldigt mycket på om det är rätt väg att gå eller inte. En del litteratur säger att det är kontraproduktivt att utdela straff.

När jag läste "Hur man talar så att barn lyssnar & lyssnar så att barn talar" av Adele Faber och Elaine Mazlish, insåg jag att det finns andra sätt att hjälpa barn att förstå sitt beteende och ta ansvar för sina handlingar. Men vad lär sig egentligen barn av straff? Och vad kan vi göra istället?

## Vad lär vi barn när vi straffar dem?
Jag har fått en hel del kvarsittningar och teoretiskt så borde man bara få en kvarsittning, för sedan borde man ju ha lärt sig att lyssna på sin lärare. Eller? Ibland visste jag till och med om att jag agerade fel men jag gjorde det ändå.

Vad tänkte du när du blev straffad? Jag vet vad jag tänkte beroende på varför jag fick kvarsittning.
"Det var värt det"
"Jag hatar läraren"
"Det var orättvist"
"Jag ska ge igen"

Jag tror inte jag är speciell och förmodligen har andra barn tänkt liknande också, kanske till och med du.

Kan det vara så att straff får barn att fokusera på sina egna känslor av ilska och orättvisa, snarare än att reflektera över sitt beteende. De kanske lär sig att undvika att bli upptäckta, men de lär sig inte varför deras beteende var fel eller hur de kan göra bättre nästa gång.

Vad är då alternativet?

## Alternativ till straff
Det vore ju smidigt om naturliga konsekvenser får barnet till reflektion. Om man säger till barnet att inte röra spisen och hen gör det så kommer barnet lära sig att inte röra spisen igen. Men det är inte alltid så.

Det jag har varit inne på tidigare är:
1. Klargör förväntat beteende för barnet (Eventuellt förklara varför) - Det är förebyggande och visst vore det smidigt om man skulle kunna förutse alla situationer?
2. Varna barnet om konsekvenser
3. Utdela straffet

Inte riktigt alternativ till straff, men boken, som jag nämnde tidigare, presenterar 7 alternativ:
### 1. Visa ett sätt att hjälpa till
Om barnet springer runt i butiken och stör andra kan du avleda uppmärksamheten genom att ge barnet en uppgift: "Kan du hämta en mjölk åt oss?"

### 2. Säg till utan att attackera deras personlighet
Istället för att säga: ”Var inte så störig!”<!-- skriv ett avsnitt om etiketter --> kan du säga: ”Jag gillar inte att du springer omkring, det kan störa andra som handlar.” På så sätt kritiserar du beteendet, inte barnet.
Jag tror att det är viktigt i detta fallet att inte attackera deras personlighet genom att till exempel säga "Vad dum du är", "Du är en retsticka"

### 3. Tala om vad du förväntar dig
Samma scenario som ovan. "Håll i vagnen och gå med mig istället för att springa runt, du stör de andra i butiken". Här tror jag att om man inte är i situationen(i butiken i detta fallet), kan man i vissa fall involvera barnet. Låt säga att barnet gjorde det en gång. När ni kommer hem och både du och barnet är lugna kan man ta upp uppförandet i butiken.
"Jag skulle vilja diskutera om hur vi kan ha en trevligare stund nästa gång vi går i butiken tillsammans".
Sen kan man tillsammans med barnet komma fram till varför barnet gjorde som hen gjorde. Förklara varför det inte är acceptabelt och tillsammans arbeta fram förslag på åtgärder. Det gör två saker, barnet får reflektera över sitt beteende och hen får vara med och bestämma vad som gäller. Det är oftast lättare att följa något som man har bestämt tillsammans än något som någon har bestämt åt en.

### 4. Visa hur förbättringar kan göra
Jag vet inte hur man använder detta verktyget i scenariot ovan. Men om de slår ett annat barn kan man säga "Om du blir arg på någon, kan du istället säga ifrån med ord."

### 5. Erbjud ett val
Scenariot ovan där barnet springer omkring i butiken. "Du kan antingen välja att gå bredvid mig eller så får du sitta i vagnen".
Här tror jag verkligen på att man ska vara beredd att acceptera båda valen. För jag kan tänka mig att barnet ibland kan ta det valet hen vet att du inte vill att hen ska välja bara för att jävlas med dig.

### 6. Vidta åtgärder
Om barnet fortsätter att springa runt i butiken trots varningar, kan du lugnt säga: "Jag ser att du valde att sitta i vagnen." Det är en konsekvens av barnets val, men utan ilska eller bestraffning.

### 7. Låt barnet uppleva följderna av sitt dåliga uppförande
Nästa gång du handlar kanske barnet inte får följa med för att hen inte lyssnade på dig senast.

## Vad är skillnaden mellan straff och konsekvenser?
Det här är en fråga jag själv har funderat mycket på. För mig handlar det om intentionen:

  - Om föräldern medvetet berövar barnet något för att "lära en läxa", är det mer av ett straff.
  - Om konsekvensen sker naturligt som ett resultat av barnets handling är det en naturlig konsekvens, även om föräldern är inblandad.

Ett barn som inte lyssnar i butiken och därför inte får följa med nästa gång upplever en konsekvens av sitt beteende. Men att få utegångsförbud för att ha stört i butiken känns mer som ett straff, eftersom kopplingen inte är lika tydlig.

Det svåraste tycker jag är att hitta naturliga konsekvenser för beteenden som bristande respekt eller dålig hyfs. Andra vuxna är ofta mer förlåtande mot barn än vad verkligheten kommer att vara när de växer upp. Så hur lär vi dem det? Det får jag fortsätta fundera på.

## Slutligen
Alla exemplena är lite krystade för jag har inte hamnat i någon situation än där jag kan använda någon av dessa strategier. Bara alternativ sju. Min dotter får hålla i en sked, men hon kastar iväg den. Då får hon inte tillbaka skeden.

Jag ser fram emot att testa dessa strategier i praktiken. Jag är medveten om att inget fungerar varje gång, men om det ens hjälper en gång av tio, så är det värt det.

Att vara förälder är en ständig utvecklingsresa, och jag försöker påminna mig själv om att det är okej att göra misstag. Det viktiga är att vi strävar efter att skapa en miljö där barn lär sig av sina handlingar – inte av rädsla för straff, utan genom förståelse och reflektion.

