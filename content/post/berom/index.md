+++
date = '2025-03-20T22:43:18+01:00'
draft = false
title = 'Beröm'
tags = ["Barnuppfostran", "Reflektioner"]
categories = ["Reflektioner"]
+++

# Hur ger man bättre beröm för att stärka barnets självkänsla
"Är det inte viktigt att barn får höra att de duger? Nej, det är viktigt att de känner att du duger" - Martin Forster, Fem gånger mer kärlek

Jag vill att min dotter ska få ett bra självförtroende och bra självkänsla. Länge trodde jag att det räckte att berömma henne regelbundet. "Vad smart du är!", "Vad duktig du är!" är några exempelfraser jag skulle ha använt. Men efter att ha sett Angela Duckworth TED-talk om *grit* och Carol Dwecks forskning om *Growth mindset* började jag ifrågasätta om det verkligen var rätt väg att gå.

Hur vi ger beröm kan påverka barnets motivation och inställning till lärande på djupare plan.

## Varför vissa typer av beröm är problematiska
Föreställ dig detta:
Ditt barn löser ett matteproblem och du säger:
"Wow, vad smart du är!"

Barnet tar åt sig och känner sig stolt och självsäker. Men vad händer nästa gång de får ett svårare problem och inte lösa det?

Plötsligt kan det som först kändes som en komplimang bli en fälla. Barnet har kopplat sin intelligens till sin förmåga att lösa uppgifter. När något blir svårt, finns risken att de tänker:
"Om jag inte kan lösa detta kanske jag inte är så smart ändå".

I några studier fick över 300 barn göra samma begåvningstest och oavsett resultat fick de höra att de fick 80% rätt på provet. De delades sedan in i tre grupper där första gruppen fick beröm för någon egenskap, att de var smarta eller duktiga. Den andra gruppen fick beröm för något de hade gjort, att de hade jobbat hårt. Den sista tredjedelen fick ingen feeback alls.

Alla fick senare göra ett svårare prov som de misslyckades på och fick svara på ett par frågor i samband med det. Första gruppen trodde att anledningen till att de misslyckades med andra provet berodde på att de inte var tillräckligt smarta och att det inte var något man kunde förändra. De presterade även sämre på senare tester. Den andra gruppen trodde att det berodde på att de inte hade ansträngt sig tillräckligt. Men de tyckte att det var roligare att göra uppgifterna och presterade 40% bättre än den första gruppen. Den sista gruppen som inte hade fått någon feedback alls placerade sig mellan de båda grupperna.

Vilket tyder på att de som får beröm för sina egenskaper istället för sina handlingar tenderar att vara rädda för utmaningar och ger upp lättare vid motgång.

## Beröm som bygger självkänsla
Så hur ger man beröm som bygger självkänsla? En tumregel är att använda verb istället för adjektiv. Beröm barn för vad de har gjort och inte egenskaper. Till exempel istället för att säga "Åh, vad smart du är!", "Bra jobbat med att lära dig plus och minus!".

Det är också viktigt att berömma små framsteg. Om man tar potträning till exempel, det är ganska många steg i det. Barnet behöver märka att det är toanödigt - gå till toan - ta av sig byxorna - utföra sina behov - kalla på sina föräldrar. Även om barnet inte hinner utföra sitt behov kan man berömma att de märkte att de var toanödiga.

Men det är inte bara viktigt att berömma ansträngning, det är också viktigt att få äldre barn att reflektera över hur de lär sig.

## Strategier för bättre beröm
Om man är van vid att berömma egenskaper istället för handlingar kan det vara svårt att veta hur man ska börja. Här är fyra strategier som jag har snott från "Hur man talar så att barn lyssnar & Lyssnar så att barn talar" - Adele Faber et al.

- Beskriv vad du ser - "Jag ser att du har pluggat hårt för att lära dig plus och minus"
- Beskriv vad du känner - "Jag är imponerad"
- Sammanfatta med ett ord - "Du har pluggat i flera timmar, det kallar jag *självdisciplin*"
- Koppla beröm till strategi - "Jag såg att du testade en ny metod för att lösa problemet. Vad bra att du vågar testa olika sätt"

Att ge beröm för handlingar kan göra att barnet lär sig att både ansträngning och smarta strategier leder till utveckling. Meningen med att lära sig något handlar inte om att känna sig duktig eller att få rätt, även om det är ett plus. Det handlar om att utvecklas och att lära sig är meningsfullt i sig.

Några andra saker att tänka på när man ger beröm.
- Variera berömmet, vad du säger, hur du säger det och hur ofta du berömmer barnet.
- Ge beröm direkt när barnet har gjort det som du berömmer barnet för. Då blir det tydligare vad det var som barnet gjorde bra och de fortsätter gärna med det.

## Growth mindset
Att ge beröm på detta sätt hänger ihop med Growth mindset. Growth Mindset handlar om tron att vi kan utveckla våra förmågor genom träning och ansträngning. Motsatsen är Fixed mindset, där man inte tror att man kan ändra på sina förmågor. 

Personer med Growth mindset:
- Gillar utmaningar
- Kämpar på trots motgångar
- Ser värdet i hårt arbete
- Tar till sig kritik
- Inspireras av andra som lyckas

Personer med Fixed mindset:
- Undviker utmaningar
- Ger upp lätt
- Tror att talang är något man föds med och att det inte går att förändra
- Tar kritik personlighet
- Känner sig hotad av andra som lyckas

Forskning visar att Growth mindset inte handlar om att alla kan bli nobelpristagare, utan snarare om att färdigheter och prestationer kan utvecklas genom träning och strategier.

Jag ser det som ett spektrum med Fixed mindset på ena sidan och Growth mindset på andra sidan och jag skulle vilja att min dotter hamnar lite mer på Growth mindset delen av spektrumet.

## Både Grit och Growth mindset är viktigt
Grit handlar om uthållighet och passion för att nå långsiktiga mål. Det går att ha det ena utan det andra. Men jag tror på att man vill utveckla både och. Därför är det viktigt att både uppmuntra Growth mindset och uthållighet hos barn.

Det är viktigt att barn lär sig att misslyckande inte säger något om deras värde eller kapacitet. Det är bara en del av inlärningsprocessen. Klarar de av något första gången de prövar kanske det var för lätt och det leder inte till utveckling eller lärande.

## Självkänsla
Forskning inom utvecklingspsykologi visar att självkänsla formas genom upplevelser av kompetens och självständighet, snarare än yttre bekräftelse.
När barnet upplever att de klarar på egen hand och att deras ansträngning gav resultat ger det en känsla av kontroll över deras egna utveckling.

Studier har visat att de barn som har Growth mindset har högre självkänsla för att de ser motgångar som tillfälliga och något att överkomma än en spegling av deras värde som person. Genom att uppmuntra en sådan inställning kan föräldrar hjälpa sina barn att utveckla en mer robust självkänsla som inte sviktar vid misslyckanden, utan snarare stärks genom utmaningar och lärande.


## Avslutningsvis
Forskning om Grit och Growth mindset är lite ifrågasatta men jag tror på att det ligger något i det de säger.

Om vi berömmer barn för deras ansträngning, istället för att bara säga att de är duktiga eller smarta, hjälper vi dem att bygga en självkänsla som inte är beroende av yttre bekräftelse. När barn lär sig att deras ansträngning och strategier gör skillnad, blir de mindre rädda för att misslyckas och vågar ta sig an utmaningar. De ser svårigheter som något att jobba sig igenom, istället för som något som säger något om deras värde. Och just det är en av nycklarna till en stark och stabil självkänsla.

