+++
date = '2024-12-30T19:43:18+01:00'
draft = false
title = 'Planera föräldraledighet'
tags = ["Föräldrarledighet"]
+++

# Planera föräldraledighet
Föräldraledigheten – vad härligt det ska bli att vara ledig och samtidigt få betalt för det! Man kanske tänker att det är en chans att hinna med allt man alltid velat göra. Men i praktiken ser verkligheten ofta annorlunda ut. Själv har jag ännu inte varit föräldraledig, men jag och min fru har planerat vår föräldraledighet ett år framåt. Det kan vara klokt att börja planera redan innan barnet kommer, eftersom man förmodligen har fullt upp med annat då och bara vill att allt ska fungera smidigt.

Vi började diskutera föräldraledigheten redan när vi fick veta att vi skulle bli föräldrar, men det var i början av tredje trimestern som vi verkligen satte oss ner och tog beslut om hur vi ville lägga upp det.

Det är förstås svårt att veta exakt hur det kommer att bli, så det är viktigt att utgå från sin egen situation och prata ihop sig med sin partner (om det är aktuellt). Här delar jag med mig av några tankar och tips. För mer detaljer och regler rekommenderar jag att ni besöker [försäkringskassan](https://www.forsakringskassan.se/privatperson/foralder/foraldrapenning).

Om du vill läsa mer om föräldrapenning och våra tankar har jag även skrivit en separat post som du hittar [här]({{< ref "/post/foraldrarpenning" >}}).

## Hur föräldraledighet fungerar
Föräldraledighet baseras på dagar som du själv fördelar. Du kan ta ut allt från kvartsdagar till heldagar, och välja att ta ut 1 dag i veckan eller upp till 7 dagar.
 - Ju färre dagar du tar ut per vecka, desto längre kan du vara föräldraledig.
 - Tänk dock på att färre dagar ger lägre månatlig ersättning.

Vissa som har ekonomisk möjlighet väljer att vara hemma i ett helt år utan att ta ut dagar, eftersom din SGI (sjukpenninggrundande inkomst) inte påverkas under barnets första år. Då sparar du föräldradagar som kan användas senare, till exempel under lov eller för att förlänga semestrar. Observera dock att barnet inte får gå på förskola under dessa perioder.

### Exempel på hur länge dagarna räcker:
| Dagar per vecka | Så länge räcker dagarna (ungefär) |
| ---- | ---- |
| 1 dag | 31 månader |
| 2 dagar | 22 månader |
| 3 dagar | 15 månader |
| 4 dagar | 11 månader |
| 5 dagar | 9 månader |
| 6 dagar | 7 månader |
| 7 dagar | 6 månader |

Om du har ensam vårdnad får du självklart dubbelt så många dagar.

## Bra att veta om föräldraledighet
### Informera arbetsgivaren
Meddela din arbetsgivare minst två månader i förväg om att du planerar att ta föräldraledigt.

### 10 dagar för den icke-födande föräldern
Den icke-födande föräldern har rätt till 10 dagar med ersättning direkt efter barnets födelse. Det är en rättighet jag verkligen tycker att du ska utnyttja. Här är några saker att tänka på:

 - Tidsramar: Du måste plocka ut dagarna inom 60 dagar från det att ni kommit hem efter förlossningen.
 - Ansökan: Ansökan till Försäkringskassan måste skickas in senast 90 dagar efter att du tar ut din första dag.

[Läs mer här](https://www.forsakringskassan.se/privatperson/foralder/10-dagar-vid-barns-fodelse)

Du kan välja att ta ut dagarna som vardagar (två hela veckor) eller inkludera helger, beroende på vad som passar bäst för er.

## Hemma tillsammans – en bra start?
En del rekommenderar att båda föräldrarna är hemma den första månaden. Det kan vara en trygghet, särskilt om ni känner er osäkra på att vara ensamma med barnet i början. Det är en period fylld av frågor som:
 - "Vad gör jag om barnet bara skriker?"
 - "Hur hinner jag gå på toa?"
 - "Vad gör jag om något går fel?"

Att vara hemma tillsammans kan ge båda föräldrarna en bättre förståelse för hur mycket tid och energi ett spädbarn faktiskt kräver.
Vi valde dock en annan lösning: Jag gick ner till 80 % och tog ledigt en dag i veckan. På så sätt kunde jag hjälpa till med praktiska saker som BVC-besök, läkarbesök och annat i vardagen.

## Planera ekonomin under föräldraledigheten
### Kolla upp din ersättning
Föräldrapenningen baseras på din SGI. För att förstå hur mycket du kan få i ersättning beroende på antalet dagar du tar ut per vecka, använd Försäkringskassans planeringsverktyg. Verktyget hjälper dig och din partner att få en tydlig bild av ersättningen och hur länge era dagar räcker.

[Försäkringskassan](https://www.forsakringskassan.se/wps/myportal/privatpers/tjanster/planerafp)

### Föräldralön
Vissa arbetsgivare erbjuder föräldralön som ett extra tillägg till föräldrapenningen. Det är värt att undersöka om din arbetsgivare har en sådan lösning, eftersom det kan ge en stor ekonomisk fördel under ledigheten.

### Slutligen
Föräldraledigheten är en unik och värdefull tid i livet. Genom att planera i förväg och vara realistisk med dina förväntningar kan du skapa en stabil grund för att njuta av den här perioden fullt ut. Se det som en chans att skapa fina minnen och ge både dig själv och barnet en trygg start i livet.