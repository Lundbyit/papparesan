+++
date = '2024-12-23T19:43:18+01:00'
draft = false
title = 'Förlossningen'
+++

# Nu är det dags
Oavsett hur mycket du förbereder dig är det svårt att vara helt redo för när förlossningen sätter igång. Jag trodde att jag var förberedd, men att faktiskt uppleva det var något helt annat. Den födande kommer sannolikt att behöva fokusera helt på värkarbetet, så det är stödpersonen som får ta ansvar för det praktiska runt omkring.

# Ladda ner en app för värktiming
När värkarna sätter igång kan det vara till stor hjälp att använda en app för att hålla reda på hur långa och täta värkarna är. Det är en enkel lösning som gör det lättare att svara när ni ringer förlossningen. De kommer att fråga om värkarnas frekvens och längd. Jag försökte hålla koll på det själv men det slutade med att jag laddade ner en app. Jag kommer tyvärr inte ihåg vilken det var jag använde.

# Värkarbetet
Värkarbetet kan pågå i flera dagar, särskilt under latensfasen (den första fasen av förlossningen). Det är viktigt att ni båda sparar energi inför själva förlossningen, som kräver både fysisk och mental uthållighet.

## Tips under värkarbetet
 - **Vila**: Påminn den födande om att vila så mycket som möjligt mellan värkarna. Även korta pauser kan göra stor skillnad.
 - **Dricka**: Håll vatten eller annan vätska tillgänglig. Att hålla sig återfuktad är viktigt för att orka.
 - **Äta**: Försök att få i er näringsrik mat som ger långvarig energi. Lättare snacks kan också vara bra om aptiten är liten.

Att stödja varandra under denna fas gör en stor skillnad. Kom ihåg att detta är en maraton, inte en sprint!

# När är det dags att åka in?
Det är svårt att veta exakt när det är dags att åka in, särskilt om det är första gången. Här är några riktlinjer:
1. Värkarbetet är regelbundet:
 - Värkarna är i genomsnitt 1 minut långa.
 - Den födande har tre till fyra värkar inom tio minuter.
2. Vattnet har gått:
 - Om vattnet går, ring förlossningen direkt.
 - Ni behöver åka in för kontroll oavsett om värkarna har börjat eller inte. Notera att ni kan bli hemskickade efter kontrollen om värkarna inte har kommit igång.

Gränsen vid att bli hemskickad är om den födande är öppen 3cm.

Läs mer här:
https://www.1177.se/Vastra-Gotaland/barn--gravid/forlossning/forberedelser-infor-forlossningen/nar-ar-det-dags-att-ta-sig-till-forlossningen/

## Våra erfarenheter
Vi hade ingen bil, så vi ville helst undvika att bli hemskickade. Därför stannade vi hemma så länge som möjligt innan vi åkte in. Om ni däremot har bil och planerar att köra själva rekommenderar jag att åka in lite tidigare. Det är bättre att vara på plats i tid än att riskera att det blir stressigt mot slutet.

# Kommunikation under förlossningen
En annan viktig sak som man behöver komma ihåg. Bra kommunikation är avgörande under förlossningen, både för den födande och stödpersonen. Det är svårt att läsa tankar, så var öppen och tydlig med vad du behöver.

## För den födande
 - **Berätta vad du behöver**: Om du vet vad som skulle hjälpa, säg det rakt ut. Om du inte vet, var ärlig om det också – det är helt normalt att känna sig osäker i en så intensiv situation.
 - **Ta emot stöd**: Även om det inte känns som om det hjälper i stunden, kan stödpersonens närvaro och hjälp ändå göra en stor skillnad.

## För stödpersonen
 - **Var lyhörd**: Försök att förstå vad den födande behöver, även om det inte alltid sägs rakt ut.
 - **Påminn om det grundläggande**: Hjälp den födande att komma ihåg att dricka vätska. Det kommer ofta att finnas saft på förlossningen, men att ha vatten redo är också bra. Påminn även om att vila(även om det är svårt)
 - **Ha en spypåse nära**: Det är inte ovanligt att den födande mår illa under värkarbetet eller förlossningen.

# Att känna sig otillräcklig
Det är vanligt för stödpersonen att känna sig maktlös – att oavsett vad man gör så verkar smärtan inte minska. Kom ihåg att din närvaro och ditt stöd är värdefullt, även om det inte syns direkt. Smärtan är en del av processen, men att vara där som mentalt stöd kan ge trygghet och styrka.

Som min fru uttryckte det: "Det kanske inte känns som om du gör något, men det hjälper." Kom ihåg att ni båda gör ert bästa – och det är tillräckligt.
