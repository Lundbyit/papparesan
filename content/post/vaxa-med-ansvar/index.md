+++
date = '2025-02-02T19:43:18+01:00'
draft = false
title = 'Växa med ansvar'
tags = ["Barnuppfostran", "Reflektioner"]
categories = ["Barnuppfostran"]
+++

# Låt barnet växa med ansvar
Jag tror verkligen på att ge barnet ansvar. Det handlar inte bara om att göra dem mer självständiga, utan också om att låta dem växa och lära sig genom sina egna val och konsekvenser. Det är lätt som förälder att vilja hjälpa till, styra och skydda sina barn från misstag. Men genom att ge dem möjlighet att hantera ansvar från en tidig ålder, tror jag att vi ger dem chansen att utveckla både inre trygghet och självförtroende.
<!-- skriva en annan post om comfort zone eller täcka det här? -->

## Små Uppgifter, Stora Framsteg
När barn får möjlighet att ta ansvar, både för små och stora uppgifter, får de uppleva en känsla av prestation – att deras handlingar faktiskt betyder något. Det behöver inte vara något stort eller komplicerat. Det kan vara så enkelt som att plocka undan sina egna saker eller hjälpa till med middagen. Det här kan låta trivialt, men i själva verket lägger vi en grund för ansvarstagande. Och jag tror att det är bättre att de gör det frivilligt, än att vi vuxna måste tjata på dem.

## Tydliga förväntningar
För att barnen ska veta hur de ska agera i olika situationer, är det viktigt att vi föräldrar är tydliga med vad vi förväntar oss av dem. Till exempel, att vi sitter kvar vid matbordet tills alla har ätit klart – något som de förhoppningsvis ska klara utan att vi behöver påminna dem varje gång. Men vi vet ju alla att vi förmodligen kommer att vara de där "tjötiga föräldrarna" i början.
<!-- Extern och inre motivation -->

Men som vi alla vet – livet går inte alltid enligt plan och det är svårt att planera för varje scenario. Om förväntningarna inte är helt klara från början, behöver vi vara beredda på att barnen inte alltid agerar som vi hade tänkt oss. I såna situationer handlar det om att ha en öppen och respektfull kommunikation. Förklara varför vi tycker att något inte gick som det skulle, och vad vi förväntar oss nästa gång. Det är lättare sagt än gjort, men i slutändan tror jag det är värt det.
<!-- Referera till en post om att klargöra förväntningar för barn och kommunikation-->

## Vägled istället för att kontrollera
Vår roll som föräldrar är inte att styra och kontrollera, utan att finnas där för att coacha, vägleda, trösta och stötta när det behövs. Det handlar inte om att hindra barnet från att göra misstag, utan om att lära barnet att hantera misstag och förstå att de är en naturlig del av vägen mot framgång. Genom att våga misslyckas lär sig barnet att försöka igen, och igen – tills de faktiskt lyckas. Om vi hela tiden ser till att de inte gör fel, riskerar vi att förhindra deras utveckling. Det är inte alltid lätt att lyckas på första försöket, och ärligt talat – om man lyckas på första försöket kanske det var för lätt.

Ibland behöver vi kanske släppa taget om behovet av att hela tiden vara "den som vet bäst." Genom att uppmuntra barn att prova på nya saker, och göra egna val, skapar vi en trygg miljö där de kan växa utan att känna sig pressade. Och viktigast av allt: vi visar att vi tror på deras förmåga (även om vi inte alltid gör det. Men vi tror på att de kommer klara det så småningom).

## Gå på förmåga istället för ålder
Tror man på detta, behöver man kanske inte sätta en strikt åldergräns för olika saker. Istället handlar det om att ge barnet möjlighet att visa vad de klarar. Till exempel – om barnet kan förstå trafikljusen och kollar noggrant åt båda hållen innan de går över vägen, kanske det inte spelar någon större roll om barnet är 6 eller 12 år. Det handlar om deras förmåga, inte om deras ålder. Genom att ge dem ansvaret att fatta dessa beslut i en trygg miljö, lär vi dem att ta ansvar för sina egna handlingar och utvecklar deras självständighet.

## Våga ge barnet chansen
Så nästa gång du funderar på om ditt barn är redo för något, låt dem testa(om det inte är för farligt förstås). Ge dem chansen att växa. De kommer förmodligen överraska dig fler gånger än att göra dig besviken. De kommer också att växa till starkare, mer självständiga individer. Det är vad jag tror i alla fall.

Jag hoppas att den här artikeln har gett dig nya perspektiv och kanske inspirerat till egna tankar om hur vi kan ge våra barn mer ansvar. Oavsett om du håller med eller inte, är reflektion en viktig del av föräldraskapet.
