+++
date = '2024-12-29T19:43:18+01:00'
draft = false
title = 'Fjärde trimestern'
tags = ["Kronologisk"]
categories = ["Förstatiden"]
+++

# Nu är barnet här
Äntligen är väntan över och den lilla krabaten har kommit till världen. Hoppas allt har gått bra och att alla är vid god hälsa. De första månaderna kallas ofta för "fjärde trimestern" – en period då både föräldrar och barn anpassar sig till det nya livet tillsammans.

Mycket kommer att förändras den första tiden, och det kan vara både spännande och utmanande. Därför blir det här en ganska lång post, för jag vill gärna ge er en hel del tips och information som kan vara till hjälp under denna period.

Den första tiden kan vara intensiv, och det är vanligt att många vill träffa den nyfödda. Var inte rädda för att säga nej om ni känner att ni behöver tid för er själva. Samtidigt kan det vara bra att våga be om hjälp om ni känner att det behövs – oavsett om det handlar om praktiska saker eller bara lite avlastning. För ensamföräldrar kan det vara extra viktigt att inte vara rädd för att be om stöd, så att ni får möjlighet att återhämta er och ta hand om både er själva och barnet.

## Allmän info om den första tiden
 - **Hud-mot-hud**: Barnet behöver mycket närhet i början. Hud-mot-hud-kontakt hjälper barnet att känna sig tryggt och reglerar blodtrycket.
 - **Följ barnets behov**: Nyfödda har ingen dygnsrytm och saknar rutiner. Hen kommer äta, sova och bajsa oregelbundet. Anpassa er efter barnets signaler och försök hålla sovrummet mörkt under natten för att skapa en lugn atmosfär.
 - **Första dagen**: Den första dagen behöver barnet inte mycket mat och sover därför ofta väldigt mycket.
 - **Säker sömn**: Lägg alltid barnet på rygg i egen säng, utan filtar eller täcken som kan täcka näsa eller mun, för att minska risken för plötslig spädbarnsdöd. Ett tips är att köpa en sovpåse. Om barnet sover på förälderns bröst, kan det vara okej att sova på mage under uppsikt.
 - **Feber**: Vid feber över 38 grader ska ni alltid åka in till barnakuten. Rektaltermometer är det mest exakta mätverktyget. (Det finns engångspåsar man kan använda så att termometern inte blir smutsig)
 - **Rapning vid matning**: Barnet kan behöva rapa efter att den har ätit. Hen behöver inte alltid rapa efter matning men oftast efter koppmatning. Hjälp barnet att rapa genom att lägga hen på axeln och försiktigt klappa på ryggen eller rumpan.
 - **Bada barnet**: Vänta med att bada barnet tills det har gått minst en vecka. Om rengöring behövs tidigare, använd en ljummen tvättlapp. Undvik att bada för ofta, eftersom det kan torka ut barnets hud. Rekommendationen är att bada högst en gång i veckan.
 - **Lär känna barnet**: Det tar tid att lära känna barnet, precis som vilken ny relation som helst. Ha tålamod, sänk kraven och fokusera på att bara vara i stunden.
 - **Loggbok**: Under den första tiden kan det vara hjälpsamt att föra en loggbok över när barnet äter och bajsar. Det kan vara svårt att minnas detaljer när man är trött, och en enkel logg kan hjälpa er att hålla koll på att barnet får i sig tillräckligt med mat och att magen fungerar som den ska.
 - **Navelsträngen**: Den åker av av sig själv efter en tid. Tvätta vid behov med en blöt tops för att få bort var och blod.

## Praktiska tips för den första tiden
 - **Turordning vid tröstning**: Hjälps åt med att trösta barnet, så att båda föräldrar får möjlighet att vila.
 - **Sömn**: Brist på sömn är vanligt. Prioritera vila när barnet sover, och var snälla mot varandra under denna utmanande tid.
 - **Liberoklubben**: Gå med i Liberoklubben för att få ett gratis startpaket med produkter och erbjudanden som kan vara användbara under den första tiden.

## BB-Tiden
I Göteborg får man oftast åka hem sex timmar efter förlossningen. Om det finns plats på BB rekommenderar jag att tacka ja speciellt om du är första gångsföderska. Det kan finnas en möjliget att få ett besök av ett mobilt BB-team som kommer hem till en. Annars kan man behöva åka tillbaka till BB för efterkontroll.

Vi hade turen att få stanna på BB, och det är något vi är väldigt tacksamma för. Vi fick extremt mycket hjälp, både med stora och små frågor, vilket gjorde att vi kände oss tryggare som nyblivna föräldrar.

Det var också skönt att slippa åka in varje dag, eftersom vårt barn hade ett förhöjt bilirubin-värde. Detta ökade risken för gulsot, och hen behövde regelbunden övervakning. Att ha detta stöd på plats var ovärderligt och gav oss mer tid att fokusera på att knyta an till vårt barn.

Passa även på att ställa alla frågor ni kan komma på under tiden på BB – om allt från amning till hur man tolkar barnets signaler. Personalen har stor erfarenhet och kan ge konkreta råd som gör den första tiden lättare.

## Amning
För er som planerar att amma har jag skrivit en separat post om [detta]({{< ref "/post/amning">}}). Amning rekommenderas ofta under barnets första sex månader, då det ger närhet och många hälsomässiga fördelar.
Det råder delade meningar kring hur ofta man ska amma, men alla verkar överens om: Minst åtta gånger per dygn den första tiden. Undvik att låta det gå för länge mellan amningstillfällena, eftersom barnet kan bli för trött för att orka suga.

## Ta hand om den födande
Efter förlossningen är det viktigt att fokusera på återhämtning och läkning. Här är några tips och råd för att underlätta:

 - **Isbinda**: Ett enkelt och effektivt sätt att lindra svullnad och smärta. Använd en blomspruta och spraya en binda med vatten och lägg den sedan i frysen.
 - **Smärtlindring**: Kombinera Xylocain för lokalbedövning med Alvedon och Ipren för att hantera smärta. Följ doseringsråden och rådgör gärna med vården om du är osäker.
 - **Purelan**: Ett räddande hjälpmedel för ömma eller såriga bröstvårtor, särskilt under amningsstarten.
 - **Mjölkuppsamlare**: Kan vara till stor hjälp för att samla upp överflödig mjölk och undvika läckage.
 - **Ta det lugnt**: Kroppen behöver tid för att läka efter graviditeten och förlossningen. Ge bäcken, slidan och övriga områden som påverkats tid att återhämta sig. Överansträngning kan fördröja läkningsprocessen, så prioritera vila och avlastning.
 - **Amningsskydd**: Bra för läckande bröst så att inte alla BH:s blir dyblöta. (Medela hade jättebra amningsskydd, annars funkar vanliga i butiken också)

## Checklista när barnet skriker
En liten enkel checklista som man kan ha om barnet skriker. Det är inte alltid detta fungerar, men det fungerar oftare än vad man tror
 - **Hungrig**: Kolla om barnet är hungrigt. Det kan vara lätt att känna att man inte alltid vill ge bröstet direkt när barnet skriker, men ibland är det just det som behövs. Min fru kände sig ibland som en matfabrik, och det kan vara frustrerande när det känns som att det är det enda barnet vill. Men kom ihåg, det går över.
 - **Blöja**: Om barnet inte är hungrigt, kan blöjan vara obekväm. Kolla om den behöver bytas.
 - **Trött**: Är barnet trött? Försök hjälpa barnet att somna.
 - **Magen**: Om inget av ovanstående verkar vara orsaken, kan barnet ha ont i magen. Testa att få barnet att rapa. En annan metod är att ge magmassage genom att trycka och massera medsols på barnets vänstra sida av magen. En sista utväg kan vara att testa en pysventil. (Knodd har en spädbarnsmassage tips)

## Några praktiska saker
### Barnförsäkring
När barnet har fått sitt personnummer kan ni ansöka om barnförsäkring. Vi valde att ta barnförsäkring där vi redan hade vår gravidförsäkring. Det kan vara bra att jämföra olika barnförsäkringar på [Konsumenterna](https://www.konsumenternas.se/konsumentstod/jamforelser/personforsakringar/jamfor-barnforsakringar/)

### BVC
Registrera er på en BVC så tidigt som möjligt. Ni kommer att ha många besök där i början, så det är bra att välja en som ligger nära och är lätt att ta sig till. På BVC får ni massor av råd och tips.

Se till att ni kommer bra överens med er BVC-sköterska. Om ni inte gör det, tveka inte att byta både BVC och sköterska om ni känner att det inte fungerar.

### MVC-samtal
Meddela MVC när barnet är fött för att få bokad efterkontroll.
För den som föder är detta ett bra tillfälle att prata om förlossningen och de delar av upplevelsen som kanske inte riktigt känns bra eller som ni vill bearbeta. Diskutera även hur vardagen fungerar.

### Vaccin
Snart är det dags för barnets första vaccin. Vaccineringen är frivillig men starkt rekommenderad.

Det är inte det roligaste att hålla sitt barn under tiden. Men personalen är väldigt professionell, och även om det gör ont i hjärtat på föräldern, är det viktigt för barnets hälsa.

### Namn
Nu är det också dags att registrera barnets namn hos Skatteverket. En blankett skickas hem till er – det är bara att fylla i den och posta den.

### Ansöka om föräldrarpenning
Nu kan det vara bra att ansöka om föräldrapenning om du inte redan har gjort det. Skönt om det redan är gjort. Då kanske bara justeringar göras. Ju tidigare desto bättre, så att ni inte står utan inkomst under ledigheten.

### Hörselscreening
Ni kommer att bli kallade till hörselscreening för barnet. Ibland kan posten komma bort, så hör gärna av er till förlossningsmottagningen eller kolla 1177 om ni inte får något besked.
