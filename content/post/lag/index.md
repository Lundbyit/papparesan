+++
date = '2025-03-17T19:43:18+01:00'
draft = false
title = 'Man är ett lag'
tags = ["Barnuppfostran", "Mindset"]
categories = ["Mindset"]
+++

# Familjen – ett lag
Har du någonsin varit en del av ett lag där alla kämpade tillsammans för ett gemensamt mål? Där ni stöttade varandra i både med- och motgångar, lyfte varandra och såg till att ingen blev lämnad utanför? Hur kändes det?

Tänk om vi kunde applicera samma mindset i familjen. För i grund och botten vill vi alla att vardagen ska fungera och att våra relationer ska präglas av respekt, förståelse och kärlek. Men ändå hamnar vi ofta i situationer där vi snarare ser varandra som motståndare än lagkamrater.

I ett lag kan man ställa krav på varandra, men det är bara kontraproduktivt att kritisera varandra. Man är inte alltid överens, och diskussioner är både viktiga och hälsosamma. Men när laget har kommit överens om något, då samarbetar man för att hålla fast vid det.

## När vi hamnar på olika sidor
Som föräldrar vill vi ofta barnets bästa, men i vardagen är det lätt att det uppstår små konflikter som gör att vi glömmer bort att vi faktiskt är på samma sida. En klassisk situation är läggdags:

Du vet att ditt barn behöver sömn för att orka med morgondagen. Men barnet vill inte gå och lägga sig. Diskussionen övergår snabbt i en maktkamp – ett envist "Lägg dig nu!" möts av ett lika envist "Nej!". Ingen vinner, och i slutändan blir alla missnöjda.

Men tänk om vi istället såg oss själva som ett lag i den här situationen? Hur skulle det förändra vårt sätt att agera?
"Jag vet att du inte vill lägga dig och att det är kul att kolla på TV. Vi har en dag imorgon också, och jag vet att jag själv blir trött och lättirriterad när jag inte har sovit tillräckligt. Hur tror du att du kommer känna dig imorgon om du är trött? Vill du att vi ska hitta en lösning tillsammans?"

Genom att lyfta barnets perspektiv och bjuda in till samarbete undviker vi en onödig maktkamp och stärker relationen.

## Mindsetet kan förändra vilka lösningar du hittar
Att se familjen som ett lag handlar om att förändra perspektivet. Det handlar inte om att undvika konflikter, utan om att närma sig dem på ett sätt som stärker relationen.

Om din partner säger "Du är en jävla idiot!"
Vad får du för känsla då? Vad för tankar får du då? Jag skulle förmodligen blivit arg och tänka "Du kan fan vara en idiot".

Men vad händer om vi stannar upp lite och istället tänker att partnern ser trött ut och haft en jävligt dålig dag. Hen vill mig inget illa och menade det förmodligen inte.
Vad får du för känsla då? Jag skulle förmodligen känna mig sårad, men också mer förstående. Jag skulle kanske låtit det passera eller ta upp det med henne när hon är mer i balans.

När vi ser varandra som lagkamrater förändras våra reaktioner. Vi förstår att ingen i familjen försöker göra fel – alla gör sitt bästa utifrån sina känslor och den kunskap de har i stunden.

Ett barn som vägrar sova kanske inte vill bråka – de kanske vill fortsätta att ha det mysigt med familjen. En partner som säger något klumpigt gör det troligen inte av illvilja, utan av trötthet eller frustration.


## Hur kan vi stötta varandra?
Om vi tar med oss idén om att vi är ett lag i familjen, kan vi börja fråga oss själva:

  - Hur kan jag stötta mitt barn i den här situationen istället för att fastna i en maktkamp?
   "Jag ser att du är ledsen och arg just nu. Jag vill att vi löser det här tillsammans. Vill du ha en kram först eller vill du prata om det?"
  - Vad behöver min partner just nu för att känna sig hörd och förstådd?
   "Jag hör att du tycker att det här är jobbigt. Vill du att jag lyssnar just nu, eller vill du att vi försöker hitta en lösning tillsammans?"
  - Hur kan jag visa att vi är på samma sida, även när vi tycker olika?
   "Jag vet att vi ser på det här på olika sätt, men jag tror att vi båda vill samma sak i slutändan – att det ska bli bra för oss och barnen. Kan vi hitta ett sätt som funkar för båda?"

Att vara ett lag handlar inte om att alla alltid är överens, utan om att vi har samma mål – att hjälpa varandra att växa och må bra.

## Vad händer om vi byter perspektiv?
Nästa gång du står inför en utmaning i familjelivet, ta ett steg tillbaka och fråga dig själv:

"Ser jag mitt barn/partner som en motståndare just nu – eller som en lagkamrat?"
"Okej, jag känner att jag börjar bli frustrerad nu. Är det för att jag försöker 'vinna' istället för att samarbeta? Hur skulle jag ha reagerat om jag såg oss som ett lag istället?"

Bara den tanken kan förändra dynamiken i hela familjen.

## Ibland behöver vi föräldrar ta beslut
Bara för att man har detta mindsetet betyder inte att vi alltid kan hitta kompromisser. Ibland behöver vi som föräldrar sätta gränser och ta beslut som barnet inte håller med om. Men det viktiga är att vi gör det med en lagmentalitet – med respekt, omtanke och en vilja att förstå.

Att se familjen som ett lag kommer inte att lösa alla problem. Men det kanske skapar färre problem att lösa.
