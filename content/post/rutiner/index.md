+++
date = '2025-03-20T19:43:18+01:00'
draft = false
title = 'Rutiner'
tags = ["Barnuppfostran", "Reflektioner"]
categories = ["Reflektioner"]
+++

# Rutiner
Har du någon gång känt att vardagen bara består av kaos och tusen små beslut? Vad ska vi äta? När ska barnen lägga sig? Hur får vi morgonen att flyta smidigt? I många familjer kan sådana frågor leda till ständiga diskussioner och onödig stress. Rutiner kanske inte löser alla problem men det är en verktyg som man kan använda sig utav.

Jag är en stor förespråkare för rutiner, eftersom de inte bara gör vardagen enklare, utan också skapar förutsägbarhet, trygghet och sammanhang för både barn och vuxna. Jag brukar tänka på rutiner i tre kategorier: vanor, rutiner och traditioner. Alla fyller de en viktig funktion, men på lite olika sätt.

## Minska på besluten ni behöver ta varje dag
Vi tar oändligt många beslut varje dag. Ju mer beslut vi behöver ta, desto tröttare blir vi mentalt. Detta kallas beslutsutmattning, och det kan göra att vi får svårare att fokusera och prioritera det som faktiskt är viktigt.

Tänk då när varje litet beslut dessutom ska diskuteras – med en partner eller ett barn. Ska vi ha godis idag? När är det dags att gå och lägga sig? Ska vi verkligen behöva borsta tänderna just nu? Allt detta tar energi.

Här kan rutiner vara till stor hjälp. Om något sker på samma sätt varje dag behöver man inte längre ta ett aktivt beslut, och det sparar både tid och kraft. Ett klassiskt exempel är lördagsgodis. Om alla i familjen vet att godis äts på lördagar, slipper man dagliga diskussioner om saken. På samma sätt kan en tydlig läggdagsrutin, där barnet vet att pyjamas, tandborstning och sagoläsning sker i samma ordning varje kväll, minska konflikter vid sänggåendet.

Det betyder inte att rutiner tar bort allt tjafs, men de kan definitivt minska mängden diskussioner och lämna mer energi över till annat – som att faktiskt njuta av tiden tillsammans eller planera något kul.

## Rutiner skapar trygghet och sammanhang
Rutiner handlar inte bara om att spara energi. De skapar också en känsla av trygghet, särskilt för barn. När barn vet vad som kommer att hända härnäst, blir tillvaron mer förutsägbar vilket jag skriver mer om [här]<!-- TODO -->, och det kan minska stress och oro. Det gäller även för oss vuxna.

Forskning stödjer också detta. En studie där 180 familjer undersöktes visade att rutiner var den faktor som starkast bidrog till att utveckla barns sociala färdigheter. En annan studie visade att barn i familjer med tydliga rutiner presterade bättre i matematik, och att flickorna i dessa familjer hade högre självförtroende.

Varför skulle rutiner påverka barn på detta sätt? En möjlig förklaring är att de lär sig att förutse vad som ska hända och därmed kan hantera sociala situationer bättre. De får också en känsla av stabilitet och kontroll, vilket kan bidra till ökad självkänsla.

Detta gäller inte bara dagliga rutiner utan även traditioner. Små rutiner, som fredagsmys eller spelkvällar, kan bli en viktig del av en familjs identitet och skapa en känsla av samhörighet. De stärker bandet mellan familjemedlemmar och ger en känsla av "vi".

## Vanor - när rutiner går på autopilot
En typ av rutiner är vanor - beteenden som sker automatiskt utan att vi tänker på dem. När något har blivit en vana, frigör det mental kapacitet som kan användas till annat.

Charles Duhigg beskriver i sin bok Vanor hur hjärnan skapar vanor genom ett mönster signal -> handling -> belöning. Ett enkelt exempel är att komma hem och stänga dörren (signal), låsa dörren (handling) och känna sig trygg (belöning).

Om vi kan skapa bra vanor kring vardagliga uppgifter, som att packa väskan kvällen innan eller alltid lägga nycklarna på samma ställe, slipper vi lägga onödig energi på sådant vi gör varje dag. På så sätt kan vanor, precis som rutiner, förenkla livet.

## Balans mellan struktur och flexibilitet
Även om rutiner är värdefulla, kan för många rutiner göra livet inrutat och oflexibelt. Det handlar inte om att ha så många rutiner som möjligt, utan om att hitta en balans där rutiner hjälper, men inte begränsar.

Livet är oförutsägbart, och ibland behöver vi vara flexibla. Om det är kalas en onsdag kanske lördagsgodisregeln kan brytas. Om man är på semester kanske läggdags får skjutas upp. Rutiner ska vara en trygg bas – inte något man är tvunget till. Det ska kännas skönt att ha rutiner och en fungerande vardag. Inte stressigt för att det är så mycket man behöver hinna med.
 
## Att hitta sin egna familjs balans
Rutiner kan vara en ovärderlig hjälp i vardagen – de minskar stress, skapar trygghet och frigör energi. Samtidigt är ingen familj den andra lik, och det finns ingen perfekt uppsättning rutiner som fungerar för alla. Nyckeln är att hitta en balans där rutinerna förenklar livet för hela familjen utan att göra det för stelt och inrutat.

Alla har rutiner och vanor. Fundera på era rutiner, hjälper de er eller skapar de bara stress. Fundera på om ni har rutiner som ni kanske vill ändra på eller ta bort helt. Vilka nya rutiner kan ni kanske lägga till som underlättar er vardag?

